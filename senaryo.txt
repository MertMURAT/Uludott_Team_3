Burturia City; şehri kuşatan ve geniş bir alana yayılmış ormanlarıyla, zirvesinden karlar eksik olmayan yüce dağlarıyla, uçsuz denize devasa bir kıyısı olan cennet körfeziyle, dağlarının beslediği büyüklü küçüklü nehirleri bir araya getiren doğa harikası gölüyle ve farklı mimari dokulara ev sahipliği yapan şehir atmosferiyle, gece gündüz yaşamın hareketliliği hiç eksik olmayan kalabalık, yılın her ayı yüzbinlerce turiste ev sahipliği yapan güzide bir liman kentidir.

Son birkaç yıldır insanları cezbeden başka bir özelliği daha keşfedildi şehrin. Ulifaji Dağı'nın şehri de içine alıp sahilden 3-4 mil açığına kadar Marnialg denizinin altında devam eden, yanlarda da ormanlar boyunca uzanan toprak parçasının henüz keşfedilmemiş bir maden cevherince zengin bir kaynağa sahip olduğu ortaya çıkmıştı.

Tamamen tesadüfi bir şekilde ortaya çıkan bu kaynak son 10 yılda dünya devi birçok şirketin de şehre karşı giderek artan ilgisini sağlamıştır. Bu kaynağın yapısı tam olarak bilinmediği için Burturia National University tarafından pek çok daldaki akademisyen ve bilim insanları öncülüğünde yürütülen keşif ve araştırma çalışmaları her yıl giderek büyüyen bir hâl almıştı.

Bu yeni iş fırsatı, erken davranan birtakım yerel girişimcilerin de bir hayli zengin olmalarını sağlamıştı. Bunlardan biri de çok önceleri şehrin tanınan playboylarından olan Harlight Deayon. Aileden gelen kimya, tekstil, inşaat, gıda gibi birçok sektörde faaliyet yürüten Deayon Co. şirketinin başına geçtikten sonra şirketi yeni iş alanlarıyla büyütmeyi planlayan Harlight a.k.a. Harry bu keşfe kadar geçen üç yıl içerisinde yarım düzine başarısız girişim denemesinden sonra son girişiminde altın yumurtlayan tavuğu bulmuştu. Bu sayede şehrin en zengin insanı olmayı genç yaşında başardı.

Şehir sakinleri için mükemmel bir nimet olarak karşılanan bu keşfin felaketlerinin başlangıcı olduğunu hiç kimse bilemezdi.

Çeşitli araştırma ve deneylerle geçen yaklaşık on yıl sonunda, Ağustos 2024'te hiç yaşanmaması gereken bir şey yaşandı. Yerkürenin alt katmanlarında yapılan araştırmaları derinleştiren uzman akademisyenler ve uluslararası şirketlerin oluşturduğu komisyon son yaptığı test ile Pandora'nın kutusunu açmış oldu.

Korkunç bir 24 saat boyunca tüm şehir ve göz ufkunun alabildiği her yer görüş mesafesini 1-2 metreye kadar düşüren mavimsi bir sisle kaplandı. Tüm iletişim kanalları kesildi, altyapı durdu, boğucu bir sıcaklık insanların derisini adeta mikro dalga fırın içerisindeymiş gibi yaktı. Fakat sonra aniden yükselerek yok oldu bu yoğun dumanımsı sis bulutu.

İşte her şey de bu sisin yok oluşundan hemen sonra başladı. İnsanlarda beklenmedik bir sarhoşluk hissi oluşmuştu önce. Sonra algıları bir süre kapandı ve derin bir uykuya daldılar. Gözleri kızarmış halde uyandıklarında ise hiçbir şey eskisi gibi değildi. İrade yetileri ellerinden alınmış, saldırgan, yamyamlaşmış vahşi yaratıklara dönüşmüşlerdi.

Ve tüm bu pandemi bu şekilde başladı.

Tüm bunlar yaşanırken şehrin en büyük oteli Royal Burturia'nın 18. Katında olanlardan haberi olmadan sağlıklı bir şekilde derin uykudan uyanan bir genç vardı.Adı Dotary Lucan. Nedendir bilinmez, bu salgın herkesi etkilememişti. Ve Dotary de  bunlardan biriydi. Herkesten daha geç uyandığını, ve saatlerdir şehirde kaosun hakim olduğunu bilmiyordu. Çalıştığı otel şehirden kısmen uzak ve mahrem bir koyda olduğu için kaos daha az gürültülüydü. Uyandığında boş bir odada olduğu için de çok şanslı olmalıydı. Şansı çok çalışkan olmasından kaynaklanıyordu.

Oyundaki başkarakterimiz olan Dotary'yi tanıyacak olursak; kendisi biyoloji alanında son derece başarılı bir yüksek lisans öğrencisi. Eğitimine katkı sağlamak için son dört yıldır yaz tatillerinde otelde çalışıyor. Otelde normal bir çalışanın dört katı daha fazla çalışıyordu. Hem temizlikçilik, hem cankurtaranlık, hem valelik yapıyor. Günde 2 vardiya çalışıyordu. Haftasonları da mutfakta yemeklere yardım ediyor. Yani oldukça zeki, teknolojiye hakim, fiziksel olarak atletik, çevik, kesici aletleri iyi kullanan, araba sürmeyi bilen bir genç.